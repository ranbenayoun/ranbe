---
title: 'מה עדיף ללמוד? הנדסת חשמל/מכונות או הנדסה ביורפואית?'
date: 2025-05-06
permalink: /posts/2014/08/blog-post-3/
tags:
  - ביו-רפואית
  - חשמל
  - מכונות
---
<div dir="rtl" align="right">

בעקבות השאלות החוזרות בנושא בקבוצה מקרב מתעניינים בלימודים, זוהי העמדה שלי לגבי תחום הלימודים, במטרה לעזור בהתלבטות על מה ללמוד.
נתחיל בלהתייחס לסיבה המרכזית סביבה הולכים ללמודים באקדמיה - למצוא עבודה. יש שיגידו שלימודים הם דרך להרחיב אופקים והשכלה (ואני מסכים) אבל בשורה התחתונה אנחנו מסתכלים על רף כניסה לתעשיות ההיטק והמד-טק ובמיוחד הביו-טק, והחסם העיקרי הוא תואר ראשון.
המעסיק מעמיד את התנאי כתואר ראשון כדי לבסס שיש למועמדים רקע מהתחום, ואולי ניסיון, שיעזור לו להוריד את זמן ההכשרה של המועסק ולהרוויח עליו כסף מהר יותר. תואר ראשון בהנדסה מעיד שצלחתם קורסים קשים מתחומים מתמטיים, שהתמדתם באוניברסיטה או במכללה במשך לפחות 4 שנים, ושאתם מכירים לפחות קצת מעולם המושגים המקצועי של החברה.
ההקבלה הפופולרית של הנדסה ביורפואית מול הנדסת חשמל והנדסת מכונות נובעת מהעובדה שיש הרבה קורסים חופפים בין תחומי הלימוד. כיום עדיין ניתן למצוא שחלק גדול מסגלי ההוראה בתחום הם אנשי אקדמיה מתחום המכונות והחשמל. למעשה יש הכי הרבה חפיפה בין הנדסה ביורפואית וחשמל, ומעט פחות בין הנדסה ביורפואית למכונות, כפי שניתן לראות בתמונה המצורפת למטה. מהנדס ביו-רפואי ילמד לתכנן מכאנית מוצר, לנתח משטרי זרימה ואנרגיה ולאזן כוחות כמו מהנדס מכונות, וילמד לנתח מערכות מסובכות, לבצע אנליזה לאותות, ולבנות מערכות לומדות כמו מהנדס חשמל. כמובן שלא ניתן ללמוד את כל תחומי הלימוד של הנדסות האחרות, אבל מהנדס ביו-רפואי ילמד תכנים פיזיולוגיים, מולקולריים, ביולוגיים שמתאימים יותר לבעיות הרחבות של תחום הבריאות כיום, בזמן שמהנדסי חשמל ילמדו על אלקטרוניקה והנדסת מחשבים, ומהנדסי מכונות ילמדו על דינמיקה ומעברי חום בהרחבה.
דאגה שחוזרת הרבה היא "אין עבודה לבוגרי הנדסה ביו-רפואית" ואני חושב שזאת אמרה לא מבוססת. התחושה הזאת של "אין עבודה" נובעת מהעובדה שבאופן יחסי למשרות לבוגרי הנדסת חשמל ומכונות אין אותה כמות משרות, זה נכון, אבל כשמתחשבים בעובדה שיש פי כמה וכמה *פחות* מהנדסי ביו-רפואה בשוק, היחס הזה נהיה הגיוני. כלומר כל שנה מסיימים X מהנדסי ביו-רפואה את הלימודים מהאקדמיה ומצטרפים לשוק ו-10X מהנדסי חשמל ו-8X מהנדסי מכונות (שכן יש 4 מוסדות בארץ שמציעים תואר בהנדסה ביורפואית 12 מוסדות שמציעים תואר בהנדסת חשמל ו-8 שמציעים הנדסת מכונות). לכן בהתמודדות על משרה המחפש הממוצע יראה מולו המון משרות ממגוון רחב, אבל האם התחרות תהיה קלה יותר? כנראה שלא ואפילו ההפך.
לפי אתר עבודאטה הממשלתי, ל-85% מהבוגרים של הנדסת מכונות יש עבודה כעבור 3-4 שנים מסיום הלימודים, ל-78% מבוגרי הנדסת חשמל, ול-95% (!) מבוגרי הנדסה ביו-רפואית - לכן לא ניתן להוכיח את המיתוס הזה של "אין עבודה".
האפיקים הרחבים שלומדים בתואר יכולים לתת כלים לעסוק במגוון רחב של עבודות, לכן כשמשווים את סוג העבודות ורמת השכר שלהן למשרות של בוגרי הנדסת חשמל, ניתן לראות הבדל משמעותי. יש פחות משרות פיתוח(R&D) להנדסה ביו-רפואית, ויותר משרות איכות ורגולציה(QA&R) או משרות מעבדתיות, ניהול מוצר (Product) ובדיקות(V&V) שמשלמות פחות יחסית למשרות אלגוריתמיקה ותכנון חומרה (עם התעלמות מהעובדה שעבודות אלגוריתמיקה יותר ויותר דורשות תואר מתקדם).
לדעתי, השוק עדיין לא יודע איך "לאכול" מהנדסים ביו-רפואיים. יתכן שזה מגיע מחוסר היכרות של מנהלים מגייסים, שכן הרבה אנשים שפגשתי באקדמיה לא יודעים מה עושים ולומדים בהנדסה ביו-רפואית כיום, ייתכן שזה מגיע מחוסר התאמה של תכני האקדמיה לתעשייה מתוך הרצון של המוסדות לתת לסטודנטים כלים רחבים מדי, בלי מספיק "בשר" לנצל בעבודה מתחום אחד.
לאחר הלימודים יש שני הבדלים עיקריים בין בוגרי הנדסה מתחומים שונים - השורה שכותבים ב"השכלה" בקורות חיים, והניסיון מפרויקטים שניתן לבצע במהלך התואר. רוב המגייסות והמנהלים יעידו שהניסיון יותר חשוב בקורות החיים מאשר הטייטל של פקולטה ב"השכלה", לכן סטודנט מכל פקולטה שישים לעצמו מטרה להיכנס לתחום ספציפי וישקיע ויעשה בו פרויקט ויקבל ניסיון, סביר שיוכל לבצע את העבודה שבו הוא מעוניין ללא תלות בסוג התואר שלו. בסוף היום מהנדס יכול גם ללמוד עצמאית לאחר האקדמיה, מהנדס חשמל יכול ללמוד פיזיולוגיה, מהנדס מכונות יכול ללמוד הנדסת רקמות, ומהנדס ביו-רפואי יכול ללמוד פרוטוקלי תקשורת ולהראות פרויקטים בתחום.
יחד עם זאת, חשוב לומר שאם מעוניינים לעבוד בתחום מסוים, בין אם מתוך עניין או מתוך ציפיה כלכלית, לצאת בהרפתקאות אקדמיות לא תואמות כדי שיהיה לך מרחיב אופקים או קל זאת לא דרך מומלצת. חשוב להתחשב בסטטיסטיקה ולקחת אותה בחשבון, לבצע בדיקה מעמיקה של האופציות הקיימות והסבירות, ובמקרה הטוב ביותר מצליחים מעל למצופה.
מוזמנים לכתוב את דעתכם על הנושא ולהגיב לעמדתי, מסכימים? מסתייגים? מה הייתם אומרים למי שמתעניין ללמוד את התואר באקדמיה?